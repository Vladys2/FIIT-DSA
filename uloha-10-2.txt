Jakubko sa viezol taxíkom. Na celom tom sa mu najviac páčilo, že keď zavolal na 
dispečing taxi služby, pridelili mu nejaké vozidlo, ktoré zakrátko poňho prišlo. 
Raz sa mu ale stalo, že vozidlo už nemali a tak zostal trčať v daždi bez odvozu. 
Rozmýšľa teraz, aká to musí byť ťažká práca, naraz usmerňovať vozidlá, aby boli 
všetci volajúci spokojní. Rozhodol sa, že spraví tú najlepšiu taxislužbu na svete.

Jakubkova taxislužba musí vyriešiť prvý vážny problém. V jednom okamihu eviduje 
dispečing N volajúcich, potenciálnych pasažierov. Pre každého je určená poloha,
kde sa nachádza, a časový limit od začiatku v sekundách, do ktorého musí taxík 
stihnúť prísť. Začína sa v čase 0. Počet dostupných taxíkov označme M, pre každý 
vieme jeho polohu v meste. Mesto je tvaru mriežky, križovatky sú v mrežových bodoch
s celočíselnými súradnicami každých 100m, cesty sú priame, rovnobežné s x-ovou a
y-ovou osou, a len medzi susednými križovatkami (na sever, juh, východ, západ). 
Cestujúci čakajú na križovatkách a taxíky sú všetky prázdne a tiež čakajú na 
niektorých križovatkách. Pre jednoduchosť uvažujme, že rýchlosť každého taxíka 
je počas presunu konštantných S metrov za sekundu. Každý taxík môže v tomto scenári 
vyzdvihnúť najviac jedného cestujúceho. Volajúci čakajú na križovatkách a niektorý 
taxík ho musí stihnúť vyzdvihnúť do časového limitu (pre každého volajúceho môže byť 
časový limit rôzny). Vašou úlohou je pomôcť dispečingu zistiť, koľko najviac 
pasažierov je možné stihnúť odviesť.

Na štandardnom vstupe bude viacero scenárov za sebou, za každým prázdny riadok. 
Prvé číslo T (T <= 50) obsahuje počet scenárov. Každý scenár obsahuje najskôr tri 
celé čísla N (1 <= N <= 200) počet volajúcich, M (1 <= M <= 200) počet taxíkov, 
a S (1 <= S <= 50) rýchlosť presunu každého taxíka v metroch za sekundu. 
Nasledujúcich N riadkov, každý obsahuje tri celé čísla: x-ovú a y-ovú súradnicu 
volajúceho a časový limit na vyzdvihnutie v sekundách. Nasledujúcich M riadkov 
obsahuje každý dve čísla: x-ovú a y-ovú súradnicu taxíka. Pre jednoduchosť 
zanedbajme nástrahy dopravy ako odbočovanie, zápchy, svetelnú signalizáciu, 
a podobne; predpokladajme, že každý taxík sa môže presúvať po cestách rýchlosťou S bez obmedzení.

Pre každý scenár na štandardný výstup vypíšte najväčší počet volajúcich, 
ktorých je možné dostupnými taxíkmi včas vyzdvihnúť.

Ukážka vstupu:
1
3 3 20
200 100 10
400 200 15
500 300 15
100 300
200 200
300 300

Výstup pre ukážkový vstup:
2

Vysvetlenie: Taxík č.1 (100,300) nestihne včas vyzdvihnúť žiadneho volajúceho.
Ostatné taxíky vedia vyzdvihnúť zvyšných dvoch volajúcich, napr. taxík č.2 (200,200) 
volajúceho č.2 (400,200) a taxík č.3 (300,300) volajúceho č.3 (500,300)
